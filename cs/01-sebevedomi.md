# Sebevědomí - vědomí sebe samého

Na jaře 2015 jsem byl v Japonsku na 6 týdnů cvičit budo a ninpo u Hatsumi Senseie a jeho nejstarších studentů v Bujinkan Hombu Dojo. Pamatuji si mnoho zajímavých, silných a nitro měnících okamžíků. Dnes bych rád na jeden takový okamžik zavzpomínal, i když je jasné, že k tomu momentu vedla léta cvičení a práce na sobě.

Byl trénink Noguchi Senseie. Jako partnera na trénink jsem si nikoho konkrétního nevybral, někdo na mě prostě zbyl. Po chvilce tréninku mi došlo, že ten den to bude opravdu trénink přežití, protože můj partner bohužel své tělo příliš neovládal, zato síly měl na rozdávání, čímž byl nebezpečím jak pro sebe, tak především pro mě. Věřil jsem ale svému tělu, že léta tréninku budou vidět a vyváznu bez zranění. Fyzické omezení je smutná věc, neboť člověk tam jede cvičit, né se léčit.

Cvičení se silovými, neuvolněnými lidmi pro mě byla vždy výzva. Vlastně bylo téměř pravidlem, že pokud se pral můj partner (hodně silově zápasil), dříve nebo později jsem na tu hru také, byť často nevědomky, přistoupil a používal moc síly a byl sám ztuhlý a na konci tréninku zpocený a zdeptaný, protože praní prostě nikam nevede, kort když jste muší váha jako já. K tomu se ještě nic nenaučítě, protože se ze studia stává prachsprostá rvačka.

Ten den se ale něco posunulo a navždy změnilo, i když to byla jen třešnička na dortu delšího úsilí, která se ten večer zjevila. Pochopil jsem, že tu hru hrát nemusím a že záleží jen na mně. Nemusím se prát, není třeba být silový. Jde zůstat uvolněný a ještě tu ztuhlost oponenta využít. Ale nejen to. Není třeba se nervovat, pokud se člověku zdá, že mu trénink nejde. Není třeba být nervózní, pokud vás při tréninku sleduje váš učitel, nebo s ním dokonce cvičíte. Vlastně mi došlo, že všechno držím ve svých rukou. Mého nitra se nemůže nic dotknout, pokud jsem s ním na vědomé úrovni spojený. Všechno, co se děje, jak se mění mé fyzické a duševní těžiště, se děje s mým souhlasem a mým přáním. Jsem svobodný, hluboce, vnitřně, a to mi nikdo nemůže vzít, pokud to nedovolím.

Pro mě osobně to bylo hodně zásadní uvědomění, protože jsem vždycky měl problém s tím, že jsem dělal, co po mně okolí žádalo, a tím vlastně dusil sám sebe. To teď padlo a já se mohl nadechnout. Je třeba pochopit, že taková změna pak není jen o tréninku. Jde i o vztahy s lidmi, o celkovou vyrovnanost. Pokud se jednou opravdu spojíte se sebou niterně a hluboce, už nemusíte hrát cizí hry, nikdy a nikde v běžném životě. Jste svobodní a chápete vlastní přirozenost a můžete začít žít v souladu se sebou. Nějakým způsobem to pro mě i reprezentuje jistý krok k větší dospělosti.

Taková změna jistě není otázkou dne, týdne, měsíce ani jednoho roku. Je to práce dlouhodobá, obzláště pokud je to pro člověka osobní téma. Nešlo ani tak o tento konkrtétní trénink, ale děkuji svému tehdejšímu partnerovi, protože ač zřejmě nevědomky, byl pro mě velkým učitelem.

Není vlastně právě návrat k vlastní přirozenosti a síle jeden z cílů osobního či duchovního rozvoje? Nebo alespoň jednou z met na cestě? Ať je to jakkoliv, Hatsumi Sensei takovou přirozeností a svobodou opravdu vládne a vysílá ji do prostoru. Proto člověk na jeho tréninku tančí, ani neví proč. To samo o sobě je velká motivace do Japonska jet. Načerpat tuto energii a napojení, vzít to vlastního srdce a už nikdy nezapomenout...

Kdo hledá Boha, ať se obrátí do sebe. Já ho svým způsobem našel, nebo alespoň uviděl.

A neotevírá se nám tu cesta k Shinshin Shingan, tedy očím a srdci boha? Cítím, že není možné vidět pravdu, dokud ji člověk nenajde v sobě. Skrze sebe vede cesta ven do prostoru, k ostatním lidem, k Vesmíru. Kukan, zanshin, mutodori. Netvrdím, že těmto a dalším principům rozumím, ale vnímám je teď nově a jinak. Vždy jde při cvičení o pohyb těla, chceme porozumět, udělat techniku správně. Ale tyto principy v sobě skrývají o tolik víc. Je to krása, vesmírný tanec.



- Soke také svobodný.
