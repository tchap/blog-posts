# Sebevědomí - vědomí sebe samého

Na jaře 2015 jsem byl v Japonsku na 6 týdnů cvičit tradiční japonská bojová umění u Hatsumi Senseie a jeho nejstarších studentů v Bujinkan Hombu Dojo. Pamatuji si mnoho zajímavých, silných a nitro měnících okamžíků. Dnes bych rád na jeden takový okamžik zavzpomínal, i když je jasné, že k tomu momentu vedla léta tréninku.

Byl trénink Noguchi Senseie. Jako partnera na trénink jsem si nikoho konkrétního nevybral, někdo na mě prostě zbyl. Po chvilce tréninku mi došlo, že ten den to bude opravdu trénink přežití, protože můj partner své tělo příliš neovládal, zato síly měl na rozdávání, čímž byl nebezpečím jak pro sebe, tak především pro mě. Věřil jsem ale svému tělu, že léta tréninku budou vidět a vyváznu bez zranění. Fyzické omezení je smutná věc, neboť člověk jede do Japonska cvičit, nikoli se léčit.

Cvičení se silovými, neuvolněnými lidmi pro mě byla vždy výzva. Vlastně bylo téměř pravidlem, že pokud se pral můj partner (hodně silově zápasil), dříve nebo později jsem na tu hru také, byť často nevědomky, přistoupil a používal moc síly a byl sám neuvolněný a na konci tréninku zpocený a zdeptaný, protože praní prostě nikam nevede, kort když jste muší váha jako já. K tomu se ještě nic nenaučítě, protože se ze studia stává prachsprostá rvačka.

Ten den se ale něco posunulo a navždy změnilo, i když to byla jen třešnička na dortu, která se ten večer zjevila v plné kráse. Pochopil jsem, že tu hru hrát nemusím a že záleží jen na mně. Nemusím se prát, není třeba být silový. Vlastně jsem ani tehdy nemohl, protože by mi můj partner snad i kosti zlámal. Jde zůstat uvolněný a ještě tu ztuhlost oponenta využít. Ale nejen to. Není třeba se nervovat, pokud se člověku zdá, že mu trénink nejde. Není třeba být nervózní, pokud vás při tréninku sleduje váš učitel, nebo s ním dokonce cvičíte. Vlastně mi došlo, že všechno držím ve svých rukou. Mého nitra se nemůže nic dotknout, pokud jsem s ním na vědomé úrovni spojený. Všechno, co se děje, jak se mění mé fyzické a duševní těžiště, se děje s mým souhlasem a mým přáním. Jsem svobodný, hluboce, vnitřně, a to mi nikdo nemůže vzít, pokud to nedovolím.

Pro mě osobně to bylo hodně zásadní uvědomění, protože jsem vždycky měl problém s tím, že jsem dělal, co po mně okolí žádalo, a tím vlastně dusil sám sebe. To teď padlo a já se mohl nadechnout. Je třeba pochopit, že taková změna pak není jen o tréninku. Jde i o vztahy s lidmi, o celkovou vyrovnanost. Pokud se jednou opravdu spojíte se sebou niterně a hluboce, už nemusíte hrát cizí hry, nikdy a nikde v životě, pokud se pro to nerozhodnete. Pokud na vás někdo řve, můžete se na něj usmát a nenechat se vyprovokovat. Cítíte, že šířením negativní energie škodíte sami sobě. Jste svobodní a chápete vlastní přirozenost a můžete začít žít v souladu se sebou. Nějakým způsobem to pro mě i reprezentuje jistý krok k větší dospělosti. Zdaleka ale není vyhráno, protože roky žití v nepřirozenosti jen tak nezmizí, je to součást chování, osobnosti.

Ale není vlastně právě návrat k vlastní přirozenosti a síle jeden z cílů osobního či duchovního rozvoje? Nebo alespoň jednou z met na cestě? Ať je to jakkoliv, Hatsumi Sensei takovou přirozeností a svobodou opravdu vládne a vysílá ji do prostoru. Proto člověk na jeho tréninku tančí, ani neví proč. To samo o sobě je velká motivace pro cestu do Japonska. Načerpat tuto energii a napojení, vzít si ji do vlastního srdce a už nikdy nezapomenout.

Kdo hledá Boha, ať se obrátí do sebe. Ateista je Bůh, který hraje sám se sebou na schovávanou. Já se tedy svým způsobem našel, nebo alespoň na chvíli uviděl, a na ten moment nezapomenu. Nejde se vrátit zpět a za to jsem neskonale rád.

Neotevírá se nám tu cesta k shinshin shingan, tedy očím a srdci boha? Cítím, že není možné vidět pravdu, dokud ji člověk nenajde v sobě. Pravda je to, co prostě je. Skrze pravdivé vidění sebe vede cesta ven do pravdivé reality, ven do prostoru, k ostatním lidem, k Vesmíru. Kukan, zanshin, mutodori. Při cvičení se snažíme často udělat techniku, vymyslet to. Ale tyto principy v sobě skrývají o tolik víc než dokáže oko spatřit. Je to napojení, ale ne jen fyzické. Když si člověk uvědomí sebe a bude kráčet dál, uvidí možná, že je jenom vlnka na hladině oceánu, a že nikdy vlastně ani odpojený nebyl. Třeba uvidí, že ta jeho individualita není zas tak důležitá a že skrze něj mluví něco dalšího. Pak lze rozpustit ego, nechat ho zemřít, a začít kráčet v pravdě, doprovázený celým Vesmírem. Člověk se stane Vesmírem a postaví se nad protiklady. Potom nemůže být poražen, protože ani nikdy nebojuje. Může onemocnět, ale zdraví ztratit nemůže. Může být zabit, ale zemřít nemůže. 

Za vším v Bujinkanu je toho o tolik víc. Vlastně mi tehdy došlo během těch 6 týdnů, že je tam všechno. Je tam celý život.

Přeju všem vydařený rok 2016. Přeju všem, aby měli dobré napojení na sebe a byli ve své přirozenosti. V komunikaci jde o slova jen velmi málo. Lepší komunikovat ze srdce do srdce. Třeba i v Japonsku. Třeba není moc důležité vždy poslouchat, co Hatsumi Sensei říka. Někdy stačí zavřít oči a nadechnout se. Někdy stačí lehnout si do trávy a koukat na hvězdy. Někdy je lepší přestat se hádat, přestat mluvit a žít láskou.

Stějně tak nejsou důležitá slova tohoto článku.
